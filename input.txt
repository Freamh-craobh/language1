luid find húa baiscne do tochmorc gráindi ingine cormaic huí cuind ro ráid 
immorro ná faídfed fri find acht mi ná tuctha dí in tochra no cuindigfed fair ar 
is coma dímaig rob áil dí si d íarraid fair seom ardaig ná coimrised fris ro ráid 
immorro find in ní no íarfad gé mád gar ingar a-d-bert in ingen ná gébad tindscra 
aili úadh acht lánamain cacha ro baí san éri do tobairt i n áen-imain co m beith ar 
túa na temra ocus ro baíg ísi ná comricfidis acht mi ná tuchtha in imain sin ragad sa 
fris or find rag sa or cáilti cos-lúath mac oisgein conscein maic na cerda di múscraigi 
dotrut mac sidi ingine cumaill luid donó cáilti ro-s timairg lánamain cacha fíadmili leis 
co tuc in corr-imirgi co roibi ar faithgi na temra do-chomlai áit i m baí cormac ro indis 
dó in ní sin tindscra a ingine ar túa na temra cid as andsom leat tucais or cormac ní ansa 
ro-m gab do leith losinán ar cáilti do-radad immorro gráindi do find íar sin ní ba sída ar 
ní robadar a córai cor scarsad ba miscais trá la sin n ingin int find ba hé a méd a miscin 
co-ndo rogaib galar dé fes temra la cormac ro taomlaidsed fir érenn di cach leith dí co m 
bádar oc tomailt feisi temra fir érenn immorro im cormac i sin ríg-theg find donó co sna 
fíandaib i cumai cáich ac teacht do gráindi seach cormac ro airigaistair droch-blath fuirri 
cid im-a-taí a bean or cormac is and a-d-bert side co h ír-íseal seach in airchind fri cormac 
deithber dam sa ón a macáin a cormaic fil fom cridi crú co méd olair miscais céili co n-dád feithi 
mo cuirp comarda is and as-bert cormac as-bert coirpre cormac cecinnit ro-chúala find in sin ro-fidir 
a miscais ac on ingin ro ráid and só is mithig són dúnn scarad finit
